---
title: Am construit o orgă digitală — Ce am învățat?
date: '2022-03-15T10:55:16.599Z'
author: Ionică Bizău
image: https://i.imgur.com/Ssl3H0c.jpg
language: ro
visible: false
tags:
  - music
  - organ
  - building
---


De mult timp, căutam o soluție pentru a putea exersa piesele de orgă acasă. Pianul digital poate simula destul de bine un pian real, dar la orgă, pedalierul este o componentă importantă. :musical_keyboard:

![Orga](https://i.imgur.com/zPUEEer.jpeg)

Am ajuns la concluzia că _**a construi**_ o orgă digitală cu pedalier ar fi mult mai interesant decât _a cumpăra_ una (ceea ce ar fi și foarte scump!).

Deci, să începem! :hammer_and_wrench:

## Pedalierul

Tatăl meu este tâmplar. Sunt foarte norocos! Când eram mic, îmi plăcea mult să-mi construiesc jucării și tot felul de mașinării (așa le vedeam atunci) în atelierul tatălui meu!

Era evident că pentru construirea unui pedalier de orgă trebuia să ne unim forțele împreună: tatăl meu să se ocupe de partea mecanică (structura din lemn, pedale etc), iar eu de partea digitală (senzori, cabluri, conexiuni etc). Și asta am și făcut!

Nu eram sigur cum vom conecta partea digitală cu cea mecanică. Inițial, mă gândeam să folosesc Raspberry Pi sau Arduino. Totuși, aveam impresia că trebuia să existe deja așa ceva.

Când eram în Brazilia l-am întâlnit pe [Leandro Cardoso](https://www.instagram.com/orgaosleandroharcardoso/) — un constructor de orgi și organist uimitor care mi-a sugerat să construiesc un pedalier MIDI folosind componente electronice făcute de [MIDIHardware.com]( https://midi-hardware.com) — o firmă poloneză care fabrică module electronice pentru instrumente muzicale. Această informație era piesa lipsă din puzzle! :four_leaf_clover:

Am așteptat cu nerăbdare coletul din Polonia! Am despachetat cu atenție și am studiat instrucțiunile. :page_with_curl:

![](https://i.imgur.com/bcDT55p.png)

Fiecare pedală de lemn are un senzor și un magnet, care — atunci când se află în apropierea senzorului (pedala apăsată) — trimite semnalul către cipul principal, iar de acolo este transformat în semnal MIDI, care merge către computer printr-un cablu USB. După multe măsurători pe care le-am făcut împreună, tatăl meu a construit pedalele și cadrul din lemn în care urmau să fie amplasate.

![](https://i.imgur.com/LYTRJYo.jpg)

Am mers împreună la o fierărie din zonă pentru a cumpăra 32 de arcuri — câte unul pentru fiecare pedală. Vânzătorii au rămas destul de uimiți când și-au dat seama că noi chiar dorim să cumpărăm atâtea arcuri (acesta era cam tot stocul lor de arcuri): _Dar domnule Bizău, ce faceți cu atâtea arcuri?!_ — a întrebat mirat unul dintre ei.

Întorși acasă, am montat arcul la o pedală de test, l-am calibrat și apoi am repetat pașii pentru toate pedalele. Am atașat magneții, câte unul pentru fiecare pedală.

Montarea pedalelor la loc a fost cea mai meticuloasă parte a procesului și când s-a terminat eram amândoi obosiți. În timp ce tatăl meu a făcut o pauză afară, am luat electronicele primite din Polonia, le-am așezat la locul potrivit, am conectat firele, mi-am adus computerul și am configurat o _Orgă de Catedrală_ în Logic Pro X (cu ecou de catedrală!), și am apăsat una dintre pedale! Un sunet maiestuos a ieșit din difuzoarele MacBook-ului meu. **Mergea! Pedalierul funcționa!** Acel sentiment de bucurie și împlinire nu poate fi explicat! I-am chemat pe părinți să vadă! Erau atât de fericiți! Am reușit! :tada:

![](https://i.imgur.com/eyapNdQ.jpg)

Am montat pedalierul împreună cu pianul meu digital și am făcut un test rapid! Se simțea într-adevăr ca o orgă!

Abia am aștept să le spun această veste câtorva prieteni dragi și, evident, profesorului meu de orgă! :heart:

Apoi, a venit timpul să lăcuiesc pedalierul. :art:

![](https://i.imgur.com/M0fZcDs.jpg)

### Proiectarea corpului orgii

Mai întâi am făcut ceva desene pe hârtie, folosind aceleași dimensiuni ale orgii de la Universitate. Mi-am dat seama că ar fi mai bine să creez un proiect SketchUp și să fac o simulare 3D pentru a mă asigura că totul iese la fix. :triangular_ruler:

![](https://i.imgur.com/JhzJf4Z.jpg)

### Comanda pieselor de pal

Părinții mei au plecat în vacanță și m-am gândit: _păi, ar trebui să mă descurc și singur acum!_ Pedalierul era cea mai complexă parte.

Am mers la un magazin de mobilă și le-am prezentat proiectul meu și toate măsurătorile. Au făcut o treabă minunată livrând piesele de pal. :page_facing_up:

Între timp, am achiziționat echipamentele necesare pentru a putea continua: o mașină de găurit, un fierăstrău pendular vertical și un șlefuitor cu bandă. Le-am pregătit pe toate în garaj și am început lucrul. :construction_worker_man:

### Asamblarea orgii și a băncii

Îl tot sunam pe tatăl meu și-l rugam să-mi explice cum trebuie să lucrez cu piesele de pal, deoarece acesta a fost primul meu proiect de acest gen. El îmi spunea: _poate că ar fi mai bine să aștepți până mă întorc ca să putem lucra împreună, dar totuși, dacă vrei neapărat să faci singur, uite, așa se face_. :rocket:

Pentru claviaturi am folosit două controlere [Nektar MIDI Impact GX61](https://kytary.ro/nektar-technology-impact-gx61/HN210449/) care s-au dovedit a fi minunate.

Tehnic, acum aveam trei controlere MIDI (pedalierul MIDI și două claviaturi GX61). :musical_keyboard:

În cele din urmă, am construit o platformă cu roți pe care am așezat orga astfel încât să o pot muta în fața [mesei de birou](https://birou-reglabil.ro/birouri-reglabile-pe-inaltime/) (unde sunt boxele) — lucru util mai ales când fac înregistrări.

![](https://i.imgur.com/SQIm6M2.jpg)

## GrandOrgue vs Logic Pro X

Pentru a crea sunetul pe computer, am experimentat mai întâi cu Haupwerk, care din păcate nu a funcționat bine. Cu toate acestea, am avut o experiență bună cu GrandOrgue, care este și open-source. Există destul de multe seturi de orgă pentru GrandOrgue cu care putem simula sunetul unor orgi din anumite biserici/catedrale din lume. ⛪️

De asemenea, pentru că transmisia este MIDI, conectată la Logic Pro X, această orgă deschide o nouă dimensiune. :sparkles:

## Inscripții

![](https://i.imgur.com/R4YRQEE.jpeg)

Iar la final, a venit și momentul adăugării inscripțiilor pe orgă.

În partea de sus, am ales celebrul răspuns al Domnului Isus: _**SI POTES CREDERE, OMNIA POSSIBILIA SUNT CREDENTI**_ (_Toate lucrurile sunt cu putinţă celui ce crede_) împreună cu emblema _**SOLI DEO GLORIA**_ pe care o folosesc în mai multe locuri. Este o reamintire a faptului că muzica cântată la acest instrument este spre slava lui Dumnezeu – Cel care veghează asupra noastră și ne ascultă rugăciunile (cf. Psalmul 34:15, Proverbele 15:3). :pray:

![](https://i.imgur.com/flOp8Kx.jpeg)

### Concluzie

A fost o experiență minuntată să construim acest instrument muzical! Am învățat să măsor, să tai și să asamblez plăci de pal. De asemenea, am învățat să fac proiecte simple 3D în SketchUp. :hammer:

Ce urmează? Îmbunătățirea modului în care schimb registrele, adăugarea pedalelor de expresie și crescendo... și, cine știe, cândva în viitor, poate tuburi de orgă reale! :notes:

<iframe width="100%" height="315" src="https://www.youtube.com/embed/YJbO9qliMaQ" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>

![](https://i.imgur.com/Ssl3H0c.jpg)

<script>
    window.BloggifyPage.available_languages = { en: 43, ro: 44 }
    window.checkLanguage()
</script>
